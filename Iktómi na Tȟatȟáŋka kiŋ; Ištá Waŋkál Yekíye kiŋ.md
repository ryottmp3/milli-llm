---
created: 2025-08-12T17:00:35-06:00
modified: 2025-08-12T17:02:23-06:00
---

# Iktómi na Tȟatȟáŋka kiŋ; Ištá Waŋkál Yekíye kiŋ

Iktómi líla ločhíŋ čhaŋkhé wóyute oíč’ile ománi-haŋ škhé. Hó éyaš wakpá waŋ šmá čha él í na tókȟa iyúweǧa okíhi šni čha óhuta el čhéya yaŋká-haŋ ké. Yuŋkȟáŋ tȟatȟáŋka waŋ él hí na heyá ké, “Tókȟa yuŋkȟáŋ lé yačhéya-haŋ hwo?” Tȟéhaŋl waú k’uŋ héhaŋni načhíȟ’uŋ weló,” eyá ké.

Yuŋkȟáŋ Iktó, “Hehehí, Misúŋ, lé kȟowákataŋ ye-wáčhaŋmi éyaš tókȟa iblúweǧe šni čha nuŋwé wačháŋmi kte éyaš mniítȟaŋčhaŋ kiŋ líla waš’áke ló,” eyá ké. “Čha áta akíȟ’aŋmat’iŋ kte s’eléčheča yeló,” eyá ké.

Tȟatȟáŋka kiŋ úŋšila na heyá ké, “Hó, ečhá, miyé lé iblúweǧiŋ kta čha čhaŋkȟáhu akáŋl mayáŋka yo, ačhíyiŋ kte ’uŋ,” eyá ké. Yuŋkȟáŋ Iktó: “Hóȟ, wáŋ! Nitȟáŋka čha tókȟani anáčhiskape šni kiŋháŋ, omáslohiŋ kte ló,” eyíŋ na wičála šni ké.

Čhaŋkhé tȟatȟáŋka kiŋ akhé, “Hó, héčheča kte háŋtaŋš, siŋté kiŋ omáyuspiŋ na mihákab ókaȟ ú wo. Háŋtaŋ, tókša iyúweȟ éiȟpečhyiŋ kte ’uŋ,” eyá ké. Éyaš oúŋšila šíča ké, “Hóȟ, wáŋ, misúŋ…Sitúpsaŋ iyéyaye kiŋháŋ mniókakȟab iyémayayiŋ kte ló,” eyá ké.

Čhaŋkhé akhéš, “Ečhá, pȟá kiŋ akáŋl mayáŋkiŋ na hé kiŋ okógna mayáŋka yo,” eyá ké. Tkȟáš akhé wičála šni ké. Mní latké háŋtanaš, mayálušna kte ló, wáŋ” eyá ké.

Heháŋyaŋ waná tȟatȟáŋka k’uŋ íwaȟtela šni ké. “Čhaš tókhel ȟ’aŋ-phíča ka?” eyá yuŋkȟáŋ Iktó íŋš heháŋl leyá ké, “Misúŋ, iyéš namápča yo. Ečháš iyúweȟ iyáhuŋni kiŋháŋ hoyáȟpiŋ na igléb hiyúmayayiŋ kte ’uŋ, eyá ké.

Tȟatȟáŋka kiŋ héčhetula naháŋ ečhél Iktó napčíŋ na iyúweǧa ké. Hó éyaš uŋmá ečhíyataŋhaŋ ihúŋni kiŋ heháŋl hoȟpíŋ kte k’uŋ hé átaš éktuŋže. Na kál čhaŋíyohaŋzi waŋ él iyúŋkiŋ na héčhena ȟčiŋ ištíŋma ké. Thezí mahél Iktómi čhaŋzékiŋ na ikčápta úŋ éyaš héčhena tȟatȟáŋka uŋ ǧópa-haŋ ké. Héčhetu khéš míla waŋ mignáka čha ikíkču na uŋ čhuwí hepíya aglágla wahúŋ na etáŋhaŋ glinápȟe. Čhaŋkhé tȟatȟáŋka kiŋ úŋštiŋma t’á ké.

Héčhuŋ na khiyéla wičhágnaška ožú waŋ yaŋká čha él inážiŋ na íphiič’iyiŋ na hetáŋhaŋ yá-haŋ yuŋkȟáŋ thíŋtoska waŋ él itȟúŋkala eyá škáta-haŋpi čha ektá ihúŋni ké. Wóškatela waŋ oȟ’áŋ wóiȟaya čha ečhúŋpi čhaŋkhé owátohaŋyaŋ waŋwíčhayaŋg nážiŋ ké. Léčhel škátapi; uŋmátȟoktȟok ištá kiŋ glušlókapi na waŋkál yekíyapi na akhé glukȟápapi ké. Tukté waŋží iyótaŋ waŋkátuya ištá yekíyiŋ kta héčiŋhaŋ hé akíčhiyapi ké.

Iktó wawókipȟapȟaka čha él wičháyiŋ na hewíčhakiya ké, “Misúŋ, hé wóškatela kiŋ uŋspémakhiya po. Míš-eyá waškáta wačhíŋ ’uŋ,” eyá ké. Čha uŋspékhiyapi na owátohaŋyaŋ yuŋkȟáŋ, “Hó, Iktó, níš heháŋtu weló,” eyápi. Čhaŋkhé ištá nuphíŋ waŋkál yekíya ké. Hó éyaš iyé ohíye wačhíŋ čha líla eháš waŋkátuya yekíya čha khútakiya kú-haŋ yuŋkȟáŋ čhaŋáletka waŋ ikȟóyakiŋ na ektáni otká ké. Héčheš Iktó waná ištá čhóla ké.

Heháŋl waná itȟúŋkala kiŋ heyá napȟápi ké, “Háŋta po! Él uŋkáyapi kte ló!” eyápi na ábebeya tokhíyotȟaŋtȟaŋ iyáyapi ké. Hó hetáŋhaŋ ištáǧuŋǧa čhaŋkhé úŋšiya yutȟáŋtȟaŋ iyótiyekiya ománi ké. Wačhíŋyeye šni kiŋ uŋ kál íyotakiŋ na čhéya-haŋ ké. Ištá waníča čha ištámniyaŋpi čhóla, hó ečé uŋ čhéya-haŋ ké.

Tókhiŋš išnála yaŋká kéčhiŋ yuŋkȟáŋ uŋgná tuwá kȟaŋyéla, “Táku lé yakȟá čha yačhéya-haŋ hwo?” ekíya ké. Čha “Hehehí, misúŋ, othéȟike ló. Lé ištá mawániča čha wóyute kayéš iwágni owákihi šni kiŋ uŋ waná akíȟ’aŋmat’iŋ kte ló,” eyá ké. Leyálaka hé Wanáǧi Itȟáŋčhaŋ kiŋ é. Yuŋkȟáŋ heyé, “Hó, ečhá, čháŋ waŋ yuhá naŋké kiŋ hé ičú na makȟá kiŋ yumímeya ičáǧo égle yo,” eyá ké.

Ečhél ečhúŋ yuŋkȟáŋ heháŋl heyá ké, “Eyá, lé iyákaǧo na miméla waŋ yakáǧe uŋ hé imáhel ophímič’iyiŋ kte. Hó čha yutȟáŋtȟaŋ íŋyaŋkiŋ na mayús-íŋyaŋg wačhíŋ yo. Tókhel omáyaluspe séhiŋgle kiŋháŋ yatúŋwiŋ kte ló, eyá ké.

Hó čha Iktó (táku kiŋ iyúha él wíš’oš’oke) tȟokátakiya istó yuǧátiŋ na yutȟáŋtȟaŋ oíŋyaŋkiŋ na themnít’a čhaŋ asníkiyiŋ na akhé šna ečhúŋ-haŋ ké. Yámničhaŋ héčhuŋ na itópačhaŋ yuŋkȟáŋ nakéš Wanáǧi Itȟáŋčhaŋ kiŋ oyúspa ké. Wáŋčagna ištá kiŋ él kú na ečhél khíyotakiŋ na Iktó akhé taŋyáŋ wawáŋyaŋka škhé. Ho hetáŋhaŋ tokhíyotȟaŋ oyáte wičhágnaye iyáye ka héči. Heháŋyela oíhaŋke.
